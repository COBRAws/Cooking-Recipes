---
title: Kanelbullar
source: https://www.csabadallazorza.com/ricette/kanelbullar/
img: media/kanelbullar.jpg
tags: swedish cuisine, milk, cardamom, cinnamon, vanilla, maple syrup
category: dessert
---

Questa è una delle mie ricette nordiche preferite: l’avevo mangiata spesso, ma non l’avevo mai fatta seguendo il procedimento originale. Come promesso – è quella tratta dal bellissimo libro di Brontë Aurell (Fika & Hygge)

[Kanelbullar](media/kanelbullar.jpg)

Ingredients
===========

### PER 12 SPIRALI GRANDI

* 25gr lievito di birra
* 250ml latte intero
* 80gr burro
* 40gr zucchero
* 450gr farina bianca
* 1tsp cardamomo in polvere
* 1/2tsp sale
* 1 uovo, sbattuto

### PER IL RIPIENO E LA COPERTURA

* 80gr burro
* 1tsp farina bianca
* 1tsp cannella in polvere
* 1tsp vaniglia Bourbon (o vaniglia in polvere)
* 1/2tsp cardamomo in polvere
* 80gr zucchero
* 4tbsp sciroppo d'acero
* 2tbsp granella di zucchero

Preparation
===========

Scalda il latte a 37°C (chi ha avuto dei bambini lo sa: basta metterne un po’ sul polso e sentirlo appena tiepido). Scioglici dentro il lievito di birra sbriciolandolo e mescolando lentamente. Lascialo riposare così 15 minuti. Nel frattempo fai fondere il burro e lascialo intiepidire. Mescola insieme 400 g di farina con il cardamomo e il sale. Se non trovi il cardamomo in polvere, pesta nel mortaio 4-5 semi di cardamomo e setacciali con un colino. Senza questa spezia il risultato è davvero diverso!

Metti il latte con il lievito in una ciotola grande – io ho usato il mixer con il gancio impastatore. Aggiungi lo zucchero e mescola bene sino a che sarà dissolto, poi versa il burro.

Inizia ad aggiungere la farina, poco alla volta, sempre impastando. Fermati quando avrai versato 400 g e aggiungi metà dell’uovo sbattuto. Non versare altra farina a meno che non sia strettamente necessario (puoi sempre aggiungerla dopo). Devi ottenere un impasto abbastanza appiccicoso e decisamente morbido (altrimenti le spirali saranno dure).

Copri la ciotola con un foglio di pellicola e metti a lievitare in un luogo tiepido per 30 – 45 minuti. Nel frattempo, metti il burro per fare il ripieno in una ciotola e lascia che arrivi a temperatura ambiente (puoi aiutarlo mettendolo sopra un pentolino di acqua in ebollizione per qualche minuto, ma non farlo sciogliere tutto). Aggiungi la farina, la cannella e il cardamomo, la vaniglia Bourbon, lo zucchero. Mescola bene sino a che tutti gli ingredienti saranno amalgamati e tienili in frigorifero.

Terminata la lievitazione, sgonfia l’impasto su un piano leggermente infarinato e stendilo con un mattarello: devi ottenere un rettangolo di circa 40 x 50 cm (la base di 40, l’altezza di 50) abbastanza spesso (non stenderlo troppo o dovrai ricominciare da capo). Spennella la mistura di burro e spezie sul rettangolo, poi piega la pasta prendendo il bordo più corto in alto e ripiegandolo verso di te.

Prepara una teglia rivestita di carta forno.
Usando un coltello affilato, taglia 12 strisce larghe circa 2,5 cm circa ciascuna. Sempre lavorando sul piano (che si sporcherà ben benino…) prendi una striscia alla volta e torcila delicatamente come per creare un’elica, poi arrotola l’elica su se stessa, procedendo in tondo, sino a formare la spirale. Metti i due capi della pasta sotto la spirale per evitare che in cottura si apra. Posiziona tutte e 12 le spirali sulla teglia, più distanziate che puoi (in cottura si uniscono un po’, ma poi è facile staccarle).

Spennella le spirali con la metà dell’uovo rimasto, poi lascia lievitare altri 30 minuti, sulla teglia. Accendi il forno e portalo a 200°C.

Inforna e cuoci per 12 – 14 minuti al massimo, sino a che saranno dorate.
Togli dal forno e spennella con lo sciroppo d’acero intiepidito (puoi usare anche sciroppo di zucchero o di mais). Cospargi con la granella, poi copri immediatamente le spirali con un canovaccio umido, per evitare che si secchino. Lascia così 3 – 5 minuti, poi togli il canovaccio e lascia raffreddare.

Notes
=====
